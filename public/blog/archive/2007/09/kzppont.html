<!DOCTYPE html>
<html lang="hu">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>középp[o]nt - Czimi Blog Archive</title>
    <link rel="stylesheet" href="../../../css/blog.css">
</head>
<body>
    <header class="blog-header">
        <nav class="breadcrumb">
            <a href="/">xczimi.com</a> &gt;
            <a href="/blog/">Archive</a> &gt;
            <a href="/blog/archive/2007/">2007</a> &gt;
            <a href="/blog/archive/2007/09/">szeptember</a>
        </nav>
    </header>

    <article class="blog-post">
        <h1 class="post-title">középp[o]nt</h1>
        <div class="post-meta">
            <time datetime="2007-09-12T16:12:00">2007. szeptember 12.</time>
            <span class="labels">magyar</span>
        </div>
        <div class="post-content">
            <a href="http://origo.hu/vilagkorul/20070909-vancouver-iwiw-a-vilag-korul.html">Megjelent a Népszava!</a> <small>bennevanapék...</small><br />Nem akarom túllihegni a dolgot, szerintem ami a "cikkben" megjelent, már szerepelt itt, ami nem, azt nem is nagyon akartam ideírni, nademajdmost! Szóval ez amolyan indulóbejegyzés is lehetne, ha épp most idítanék blogot, de mivel már rég elkezdtem, ezért ez amolyan közbeszúrás :)<br /><p><strong>Hogyan és honnan vetődtél oda, ahol most élsz, és mit csinálsz ott?</strong><br>Az MTA SZTAKI-ban kezdtem pályafutásomat és egy amerikai piackutató-szoftvercégnek készítettünk internetes alkalmazásokat. Vancouverbe a cég developer exchange programja (fejlesztő csereprogram) keretében érkeztem, majd három kéthónapos túra után, mivel nagyon tetszett a város, úgy döntöttem, ideköltözöm, így idén március óta közvetlenül az itteni irodában dolgozom.</p><br /><p><strong>Hogyan mutatnád be 5-10 mondatban a várost/országot, ahol laksz?</strong><br>Vancouvert immár sokadik éve a világ legélhetőbb városaként tartják számon, ami főleg a tömegközlekedésnek, a jó bűnügyi statisztikáknak és a rendkívül kedvező cégalapítási lehetőségeknek köszönhető. Nehéz az egész országra általánosítani azt, amit itt tapasztalok, de alapvetően a kanadaiak befogadóak és viszonylag liberálisak. Érzésem - és többek elmondása - szerint Vancouver kilóg az észak-amerikai metropoliszok sorából. A magam részéről csak Észak-Amerika Amszterdamjának szoktam hívni a várost - igaz, nincs közvetlen tapasztalatom a többi környékbeli nagyvárosról. Maga a városkép és a közvetlen környék magávalragadó, a várost kettészeli a Fraser folyó és a Burrard Inlet, amelynek északi partján 1000 méter magas hegyek húzódnak.</p><br /><p><strong>Miben jobb a hely, ahol most élsz, mint az, ahol Magyarországon laktál?</strong><br>Tisztább, kutyagumi sehol nincs, szemét, kosz alig. Az emberek udvariasabbak, kedvesebbek. Rengeteg kultúra él együtt mindenféle attrocitás nélkül. Itt lesz az olimpia három év múlva. A tömegközlekedés sokkal megbízhatóbb.</p><br /><p><strong>Miben rosszabb?</strong><br>Az ingatlanárak aránytalanul magasak. (Vagy csak nálunk alacsonyak?) Az alkohol és a dohányzás méginkább drága mulatság.</p><br /><p><strong>Mi hiányzik Magyarországról?</strong><br>Hiányzik a családom, a barátaim, Budapest, de a panelrengetegek nem. Az ételek közül talán csak a Túró Rudi, minden más ételt nagyjából el tudok készíteni, vagy meg tudok venni. Remek magyar étterem van a városban.<br></p><br /><p><strong>Mi hiányozna, ha eljönnél onnan?</strong><br>A kiszámítható, nyugodt életvitel. A tenger, a tengerpart.</p><br /><p><strong>Milyen az életszínvonal az itthonihoz viszonyítva?</strong><br>Sokkal kényelmesebb, kiszámíthatóbb.</p><br /><p><strong>Mennyibe kerül egy kávé?</strong><br>A presszókávé a kedvenc helyemen 1.50 kanadai dollár (265 forint). Az ihatatlan amerikai löttykávénak, amit a nagy többség iszik, kb. 2 kanadai dollár (353 forint) az ára.</p><br /><p><strong>Mennyibe kerül egy kétszobás lakás bérlete a belvárosban?</strong><br>Kb. 900 és 1400 kanadai dollár között (160 000 - 247 500 forint), bár itt a kétszobást egy hálószobásnak mondják.</p><br /><p><strong>Te jobb körülmények között élsz, mint itthon tudnál?</strong><br>Nagyjából hasonló életet élek, talán kicsit kényelmesebb, a munka miatt.</p><br /><p><strong>Amit ott csinálsz, azt csinálhatnád itthon is?</strong><br>Igen, a szoftverfejlesztés nincs helyhez kötve, de csak ha magányos harcos vagy. A csapatmunkához sokkal hatékonyabb jelenlét kell.</p><br /><p><strong>Milyen a mindennapok hangulata az itthonihoz viszonyítva?</strong><br>Az időjáráson kívül nem nagyon panaszkodik senki semmire. A politika még csak érintőlegesen sem érdekel szinte senkit.</p><br /><p><strong>Mi most a legfőbb hétköznapi beszédtéma nálatok?</strong><br>Általában a helyi hokicsapat a fő téma. Annak ellenére, hogy még egy hónap van a bajnoki rajtig. Utána csak a hoki.</p><br /><p><strong>Mi van a helyi újság címlapján, amikor ezt írod?</strong><br>A Vancouver Sun internetes oldalán egy apróbb kompbaleset szerepel vezető hírként, - csak ritkán olvasom a papírverziót.</p><br /><p><strong>Mi a legjellemzőbb szabadidős tevékenység felétek?</strong><br>Rengeteg kerékpáros és természetjáró van.</p><br /><p><strong>Visszajössz?</strong><br>Feltétlenül, de a közeljövőben csak látogatni.</p>
        </div>
    </article>
    
    <nav class="post-navigation">
        <a href="/blog/archive/2007/10/6.html" class="nav-prev">← Newer</a>
        <a href="/blog/" class="nav-archive">Archive</a>
        <a href="/blog/archive/2007/09/looking-back-into-myself.html" class="nav-next">Older →</a>
    </nav>

    <footer class="blog-footer">
        <p>Originally published on <a href="https://blog.xczimi.com/2007/09/kzppont.html">blog.xczimi.com</a></p>
    </footer>
</body>
</html>